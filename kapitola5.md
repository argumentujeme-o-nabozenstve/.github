## Snažme sa pochopiť pozíciu svojho oponenta

PO SLUŠNOM MNOŽSTVE pomerne vysokej filozofie by som chcel v tejto
ďalšej krátkej kapitole preskúmať praktickejšiu záležitosť. Ako som
spomenul na začiatku, mnoho rokov sa zapájam do diskusií a argumentov v
internetovom priestore a z neraz bolestivej skúsenosti som sa naučil,
kedy sú moje príspevky užitočné a kedy škodlivé. Príliš často, keď
pociťujem bodnutie výčitky alebo urážlivého protiargumentu, sa ponáhľam
s odpoveďou, ktorá je skôr jedovatá ako objasňujúca. Alebo v túžbe
ukázať svoju intelektuálnu bystrosť, rozbijem zle formulovaný postreh,
ľahostajný k tomu, že za slovami na obrazovke stojí skutočná osoba. Keď
sa takto postupuje, argumentácia mizne.

Preto ako nevyhnutnú podmienku konštruktívneho náboženského dialógu
odporúčam, aby všetci účastníci odložili svoje egá a počúvali sa,
snažiac sa skutočne pochopiť pozíciu a uhol pohľadu toho druhého. Takáto
disciplína prináša množstvo dôležitých vecí. Po prvé, umožňuje, aby
ustúpili vášnivé pocity. Nie som proti pocitom a určite chápem, že
náboženstvo ich vie rozvíriť, ale tiež viem, že vášnivé emócie môžu
zahmlievať veci a zatemňovať svetlo rozumu. Ak pokojne požiadam
diskusného partnera, aby objasnil svoju pozíciu, je to niečo ako
„oddychový čas“, ktorý umožňuje, aby sa rozvinula racionálnejšia výmena
názorov. Po druhé, prejavujem tým úctu osobe, ktorá napísala slová, čo
je dobré pre mňa aj pre neho, pretože je pravdepodobnejšie, že
rešpektovaná osoba bude počúvať a bude vám venovať väčšiu pozornosť. Po
tretie, umožňuje to otázku alebo postreh ďalej spresniť, aby odpoveď
mohla byť cielenejšia a užitočnejšia. Zistil som, opäť prostredníctvom
mnohých skúseností v prvej línii, že to môže vyžadovať päť alebo šesť
výmen s diskusným partnerom, aby sme skutočne prišli k jadru veci. John
Henry Newman poznamenal, že myšlienky neexistujú na stránkach kníh, ale
skôr v „hre živých myslí“. Keď prijmeme myšlienku, neprijmeme ju len
tak, ale ju poprevraciame, pozrieme sa na ňu z rôznych uhlov, pátrame po
dôsledkoch atď. Potom na spôsob hry ju hodíme späť diskusnému
partnerovi, ktorý robí to isté. V tomto procese preosievania môžu vyjsť
na svetlo všetky aspekty myšlienky. Ak zareagujeme ponižujúco, so
zosmiešnujúcou poznámkou alebo predpripravenou odpoveďou jednoducho sa
tento nevyhnutný proces zastaví.

Keď som bol v 80. rokoch v seminári, psychológia Carla Rogersa bola v
pastoračnej formácii v móde. Prinajmenšom v trochu zjednodušenej verzii,
ktorú som sa učil, Rogers povzbudzoval každého poradcu alebo terapeuta,
aby reagoval na klienta s „bezpodmienečnou pozitívnou úctou“ a aby
zrkadlil to, čo počul od klienta. Napríklad: „Zdá sa, že je to pre vás
veľmi bolestivá situácia“ alebo „Počul som, že hovoríte, že váš manžel
vám naozaj nevenuje pozornosť.“ Rogers tvrdil, že tento dvojkrokový
prístup umožní, aby skryté pocity a obavy analyzovaného vyplávali na
povrch. Som ďaleko od toho aby som tento prístup odporúčal nekriticky,
ale verím, že jeho prvky môžu byť užitočné v kontexte náboženských
argumentov a diskusií. Ako odpoveď aj na ostro formulovanú výzvu by sa
dalo napríklad povedať: „Myslím si, že počujem ako hovoríte, že hlboké
ľudské utrpenie jednoducho nie je zlučiteľné s tvrdením, že Boh je
nekonečná láska,“ alebo „Cítim, že za vašou otázkou je znepokojenie, že
viera v Boha povedie k zmierneniu ľudskej zodpovednosti,“ alebo
„Predpokladám správne, že sa pýtate, či sa dajú zosúladiť klasické
argumenty pre Boha so zisteniami súčasnej vedy?" Je veľká šanca, že vaša
oponentka hovorí niečo správne, že predkladá, akokoľvek neohrabane alebo
nahnevane, perspektívu, ktorú po stáročia presadzovali mnohí mimoriadne
inteligentní ľudia. Vo filozofických a náboženských záležitostiach
nevyhnutne existuje určitá zložitosť a nejasnosť a len zriedka existujú
KO argumenty. Oceniť všetky takéto témy s pokorou a štipkou humoru môže
viesť k vytvoreniu podmienok pre možnosť plodnej výmeny.

Veľký protestantský teológ Paul Tillich slávne charakterizoval
náboženstvo ako „najvyšší záujem“. Človek sa zaoberá množstvom vecí -
stará sa o blaho svojej rodiny, o svoje bankové účty, o to ako sa darí
jeho deťom v škole, kto bude budúci prezident atď. - ale medzi všetkými
týmito bezprostrednými starosťami je nevyhnutne niečo, čo má preňho
najvyššiu hodnotu. A toto je jeho náboženstvo. Preto, keď otvárame
náboženskú tému, musíme si uvedomiť, že kráčame skutočne po veľmi
posvätnej pôde, ktorá je pre nášho diskusného partnera nanajvýš
dôležitá. Ak povieme niečo, čo je v rozpore s jeho predpokladmi v tejto
oblasti, nemôžeme sa čudovať, že reaguje vehementne, vášnivo, dokonca
trochu iracionálne. Až príliš často tí, ktorí vstupujú do virtuálneho
priestoru a snažia sa o náboženskú konverzáciu, agresívne pochodujú hore
dolu, ľahostajní k vášnivým pocitom, ktoré nevyhnutne sprevádzajú
náboženské presvedčenie ich konverzačných partnerov. Keď sa jedná o
náboženstvo mali by sme našľapovať zľahka; na posvätnej pôde by sme si
mali vyzuť topánky.
