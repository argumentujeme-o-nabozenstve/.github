## Eliáš a Baalovi kňazi

KEĎ SME SI UKÁZALI dynamiku skúmajúcej mysle, teraz by som rád trochu
rozšíril referenčný rámec a pozrel sa na ďalšiu veľkú schopnosť ľudského
ducha – menovite na vôľu. Tak ako myseľ neúnavne hľadá, kým nenájde
pravdu samotnú, tak si vôľa neoddýchne, kým nespočinie v samotnom dobre.
Toto otváranie sa vôle demonštrujem ani nie tak prostredníctvom
formálnej argumentácie, ale prostredníctvom biblického príbehu, ktorý
dokázal, že má trvalú duchovnú hodnotu.

Uprostred prvej knihy Kráľov nájdeme cyklus rozprávaní pojednávajúcich o
dobrodružstvách proroka Eliáša. Zo správ o premenení v evanjeliách
vieme, že staroveký Izrael považoval Eliáša za paradigmatického proroka.
Prekvital v deviatom storočí pred Kristom za vlády kráľa Achaba a
kráľovnej Jezábel a jeho meno, v hebrejčine Eliáš, znamená „Jahve je môj
Boh“.

Autor prvej knihy Kráľov opisuje Achaba ako horšieho ako všetci ostatní
izraelskí králi, čo vzhľadom na morálnu prevrátenosť a politickú
nekompetentnosť väčšiny týchto prominentov hovorí dosť veľa. A Jezábel
bola cudzinka, neizraelka, ktorá v národe zaviedla uctievanie cudzích
bohov. Hoci nám dnes problém uctievania modiel pravdepodobne pripadá
dosť zvláštne, pre autorov Písma mal zásadný význam, pretože pri čítaní
Biblie je nesprávne zameraná chvála vždy ústredným morálnym a duchovným
problémom, dysfunkcia, z ktorej pramenia všetky ostatné ťažkosti a
deformácie. Aby sme to adekvátne pochopili, musíme sa vrátiť na úplný
začiatok Biblie, k úvodným kapitolám knihy Genezis. Keď tu básnik
opisuje usporiadanú procesiu všetkých vecí od Stvoriteľa, obratne
vytvára dve kľúčové pointy súčasne. Po prvé, zosadil z trónu všetky tie
reality – slnko, mesiac, planéty, hviezdy, hory, zvieratá a samotnú zem
– ktoré boli v rôznych kultúrach a v rôznych dobách uctievané ako
božstvá. Trvá na tom, že to nie sú božstvá ale stvorenia. Po druhé,
naznačuje ich správnu funkciu v poriadku stvorenia práve tým, že ich
prezentuje v akomsi liturgickom sprievode. Celý zmysel slnka, mesiaca,
zvierat a hmyzu je vzdávať chválu ich Stvoriteľovi, aby zosúladili svoju
existenciu s Božím zámerom. Opäť vo veľkom súlade s liturgickým cítením,
ľudské bytosti prichádzajú v procesii na poslednom mieste, pretože ich
raison d'être bude viesť zbor stvorenia. Keď ľudské bytosti plnia svoju
kňazskú úlohu, ich vlastné duše sa dostávajú do správneho stavu a
umožňujú aj správne usporiadanie materiálneho sveta.

V tejto súvislosti stojí za zamyslenie etymológia slova „adorácia“
[pozn. prekladateľa: uctievanie, vzdávanie chvály]. Latinské *adoratio* je odvodené z dvoch
slov, *ad* a *ora*, čo znamená „do úst“. Zmysel je taký, že postoj
adorácie je zosúladením našich síl s Bohom, doslova mať naše ústa na
úrovni jeho úst. Keď sme takto zosúladení s Bohom – prijímame „každé
slovo, ktoré vychádza z Božích úst“ – všetky prvky, ktoré nás tvoria, sa
dostávajú do harmónie a svet okolo nás tiež nájde svoju správnu
harmóniu. Z toho vyplíva, že falošné uctievanie – zosúlaďovanie sa s
niečím alebo niekým iným ako s Bohom, má za následok disintegráciu
samého seba a rozpad širšieho sveta. Teológ Paul Tillich, o ktorom som
hovoril v prvej časti, raz poznamenal, že všetko, čo potrebujete vedieť
o človeku sa dá zistiť položením a zodpovedaním jednoduchej otázky: Čo
uctievaš? Každý človek, nábožný alebo nie, považuje niečo za najvyššiu
hodnotu, niečo kladie do centra svojho života. A všetko ostatné sa
odvíja od tohto základného pohybu.

S týmto náčrtom v mysli sa môžeme pozrieť na príbeh Eliáša a Baalových
kňazov novými očami. Bolo nám povedané, že kvôli modlárstvu ktoré
zaviedla Jezábel, Pán zoslal na zem sucho. Je nanajvýš dôležité nečítať
Božie tresty opísané v Biblii ako svojvoľné alebo rozmarné; skôr by sme
ich mali chápať ako vyjadrenia základných duchovných zákonov, akýsi druh
duchovnej fyziky. Biblickí autori, vychádzajúc z podnetu zo začiatku
knihy Genezis, často používajú obraz záhrady na vyjadrenie duchovného
rozkvetu a obraz púšte aby označili neživosť, ktorá nasleduje po
odmietnutí Boha. Sucho v čase Eliáša je teda blízkym príbuzným púšte, do
ktorej boli vyhnaní Adam a Eva. Keď sa odvrátime od zdroja života a
zapojíme sa do foriem falošnej chvály, život v nás a okolo nás vyschne.
Uprostred sucha je Eliáš poslaný postaviť sa kráľovi Achabovi. Je
úžasné, že nám biblický autor nepovie prakticky nič o Eliášovom pôvode
alebo formácii. Dozvedáme sa len triviálny detail, že pochádza z
mestečka Tishbe, o ktorom ani špecializovaní učenci nevedia v podstate
nič. Prišiel s jediným cieľom, ktorý vystihuje jeho meno. Keď predstúpi
pred kráľa, Achab mu začne vyčítať: "Si to ty, ty, čo sužuješ Izrael?"
Ale Eliáš si z toho nerobí ťažkú hlavu: "Ja Izrael nesužujem, ale ty a
dom tvojho otca áno, pretože si opustil prikázania Hospodinove a
nasledoval si Baalove."

Po tejto úvodnej výmene názorov Eliáš priamo vyzýva kráľa: „Teraz však
daj zvolať ku mne na vrch Karmel celý Izrael, aj štyristopäťdesiat
Bálových prorokov." Eliáš im navrhuje výzvu priamo na tejto posvätnej
pôde. Majú postaviť oltáre svojím bohom a Eliáš pripraví oltár pre
Hospodina; budú vzývať príslušné božstvá; a "boh, ktorý odpovie ohňom,
je skutočný Boh." Prvý fakt, ktorý si treba všimnúť je, že počet
Baalových prorokov prevyšuje proroka Jahveho štyristopäťdesiat ku
jednej. Tak to je naprieč vekmi: predstaviteľov falošných foriem
uctievania je vždy hojno, zatiaľ čo tí, ktorí obhajujú pravú chválu, sú
zvyčajne nepatrná menšina. Svätý Augustín vyjadril tú istú myšlienku,
keď zastával názor, že Božie mesto – spoločenstvo riadené láskou k Bohu
– je ako Noemova archa, hojdajúca sa na vlnách mohutného oceánu Mesta
ľudí, zriadenia ovládaného láskou k sebe.

V reakcii na Eliášovu výzvu kňazi Baala celý deň volali k svojmu bohu:
"Ó, Baal, odpovedz nám!" Nič však nebolo počuť a nespadol žiadny oheň.
Potom začali tancovať na oltároch a okolo nich, no stále neprichádzala
žiadna odozva. Eliáš sa odvážil im posmievať: "Kričte hlasnejšie! Iste
je to boh; buď medituje, alebo sa niekde prechádza, alebo je na ceste,
alebo možno spí a treba ho zobudiť." Podpichnutí, Baalovi kňazi sa
začali rezať nožmi a kopijami, „až kým z nich nevytryskla krv... Ale
nebolo počuť žiadny hlas, neprišla žiadna reakcia a žiadna odpoveď“.
Nakoniec Eliáš pripravil oltár tak, že ho prikryl a obložil vodou, a
modlil sa k Bohu: „Odpovedz mi, Pane, odpovedz mi, aby tento ľud poznal,
že ty, Pane, si Boh a že si obrátil ich srdcia späť." Vtedy zostúpil
oheň z neba, pohltil vodu a obeť. A všetok ľud padol v úcte na zem.

Uvedomujem si, že prvočitateľ tohto príbehu by mohol byť v pokušení
myslieť si, že ide len o ďalší príklad kultúrne podmieneného šovinizmu,
kde sa niekto búcha do hrude („Môj Boh je väčší ako váš Boh“). Čo sa tu
však odohráva, je v skutočnosti mocná meditácia o ústrednej výzve pre
každú ľudskú bytosť: Ako by som mal riadiť svoje najzákladnejšie
duchovné energie a túžby? Pri objasňovaní tejto otázky nepoznám lepšieho
sprievodcu ako je Tomáš Akvinský. Druhá veľká časť Akvinského *Summa
theologiae*, ktorá sa vo všeobecnosti zaoberá povahou dobrého života,
začína úvahou o šťastí (*beatitudo* v Tomášovej latinčine). G.K.
Chesterton navrhol, že dobrá morálka je ako dobré umenie; začína sa
nakreslením čiary. Je to výstižná fráza, ale Tomáš by s jej významom
nesúhlasil, lebo zákon (nakreslenie čiary z morálneho hľadiska) po prvý
raz rieši až v deväťdesiatej otázke druhej časti *Summy*. Jeho diskusia
sa nezačína zákonom, ale šťastím, tým dobrom, ktoré v konečnom dôsledku
každý, vedome či nevedome, neustále hľadá.

Hoci filozofi a vedci sú od začiatku moderného obdobia rozpačití pri
klasickej myšlienke o konečnej kauzality v prírode (že materiálne veci
sa riadia nejakých cieľom a sú rovnako ťahané ako tlačené), len tí
najortodoxnejší deterministi by popreli, že niečo ako konečná príčina
existuje, pokiaľ ide o ľudskú motiváciu. Naše vôle sú lákané dobrami
mimo nás samých, ktoré sa snažíme dosiahnuť. Napríklad práve teraz
vkladám tieto slová do počítača, aby som mohol vytvoriť knihu, ktorú
práve čítate. Ale krátke zamyslenie odhaľuje, že tento veľmi konkrétny
cieľ sa skrýva v ďalšom, obsiahlejšom zámere: Snažím sa napísať túto
knihu, aby som mohol ďalej rozvíjať svoju prácu na evanjelizácii
kultúry. A tento cieľ spočíva, na spôsob matriošky, v ešte vyššom cieli:
pracujem na evanjelizácii kultúry, pretože chcem priviesť všetkých ľudí
ku Kristovi a privádzanie ľudí ku Kristovi napĺňa môj zmysel pre
poslanie, čo ma robí šťastným. Príklad, ktorý som si vybral, by vás
mohol viesť k presvedčeniu, že som hodil kocky v smere náboženstva; ale
podobnú analýzu možno urobiť v súvislosti so všetkými aktami vôle a
vcelku mystická finalita sa nevyhnutne objaví. Človek ráno vstane z
postele, lebo musí ísť do práce; chodí do práce, aby si zaslúžil mzdu;
zarába aby mal peniaze na živobytie pre svoju rodinu; chce zabezpečiť
rodinu, chce, aby mali materiálne veci, dobré vzdelanie a možnosť žiť
bez strachu; chce tie veci, pretože túži po šťastí pre svojich blízkych;
chce to, pretože radosť jeho rodiny *ho* robí šťastným. Alebo, ešte
priamejšie, muž ide na bejzbalový zápas, aby sledoval svoj obľúbený tím;
robí to, pretože miluje bejzbal; miluje bejzbal, pretože ho robí
šťastným; a čo v skutočnosti chce, je byť šťastný stále. V konečnom
dôsledku, tvrdí Tomáš Akvinský, všetci ľudskí činitelia – svätí a
hriešnici, súcitní a skazení – sú motivovaní túžbou po radosti a pokoji,
ktoré dáva *beatitudo*. Ale iste by sa dalo protestovať; profesionálny
nájomný zabijak alebo odhodlaný masový vrah alebo niekto, kto bez
výčitiek zneužíva deti, šťastie nehľadá. Ale v skutočnosti hľadá, aj keď
veľmi pokriveným spôsobom. Ako hovorí Tomáš s charakteristickou
stručnosťou, aj ten najhorší hriešnik si vyberá to, čo sa mu javí ako
dobré, čiže to, čo prináša šťastie.

A to vedie k očividnej otázke: Čo presne *je* autentická blaženosť
(*beatitudo*)? Čo je to, čo nás robí skutočne šťastnými? Ak to nájdeme,
nájdeme svätý grál; odhalíme veľké tajomstvo; budeme vedieť, komu alebo
čomu sa máme klaňať. V úvodných článkoch druhej časti *Summy*, Tomáš
skúma množstvo návrhov, ktoré padli v priebehu storočí. Niektorí
tvrdili, že bohatstvo je konečným dobrom, hodnotou, okolo ktorej sa
točia všetky ostatné hodnoty, a trúfam si povedať, že v našej dnešnej
materialistickej kultúre by sa dalo nájsť množstvo zástancov tohto
tvrdenia. Zdá sa, že pre mnohých ľudí na súčasnom Západe je bohatstvo
prinajmenšom nevyhnutnou súčasťou dobrého života. Tomáš však trvá na
tom, že bohatstvo nemôže plniť túto funkciu. Tvrdí, že existujú dva
druhy bohatstva: prirodzené a umelé. Prvým je to, čo „slúži ako riešenie
našich prirodzených potrieb: ako je jedlo, pitie, oblečenie, autá,
obydlia a podobne“. Ale tieto veci nemôžu byť konečným cieľom, pretože
sú podriadené tomu, čo Tomáš označuje ako „podpora ľudskej
prirodzenosti“ – to znamená, že udržiavajú človeka v zdraví a psychickej
spokojnosti, aby sa mohol obrátiť na vyššie dobrá, ako napr. štúdium,
priateľstvo, kontemplácia atď. Druhý typ, umelé bohatstvo, má jednoducho
za cieľ získať prirodzené bohatstvo, a preto je ešte ďalej od konečného
dobra.

Iní tvrdia, že ľudská blaženosť spočíva v cti. Aby sme pochopili váhu
a význam tohto tvrdenia, mali by sme si spomenúť na množstvo veľkých
spoločností, starých aj moderných, ktoré sú založené na cti a hanbe. V
takejto komunite by nebolo nič bolestivejšie ako verejné poníženie.
Človek by mohol zniesť stratu domova, bohatstva, potešenia a priateľov,
ale strata tváre by bola neznesiteľná. A zdá sa, že to naznačuje, že
prinajmenšom v takejto kultúre by česť, sláva a povesť predstavovali
najvyššiu hodnotu. Ale Akvinský trvá na tom, že to nemôže byť správne,
pretože česť alebo sláva sa udeľuje človeku „na základe nejakej
výnimočnosti“. Je to akési označenie, ktoré má ostatných upozorňovať na
morálny, atletický, intelektuálny alebo estetický výkon. Preto sa právom
považuje za podriadenú, parazitickú hodnotu, a preto by nikdy nemohla
zastávať pozíciu posledného motivátora vôle. Jedným z najlepších
spôsobov, ako oceniť myšlienku, ktorú tu Akvinský uvádza, je položiť si
jednoduchú otázku: Kto je v našej spoločnosti najviac uznávaný? Zjavná
pravda, že najlepší a najcnostnejší ľudia sú často najmenej chválení a
tí najpovrchnejší a morálne najspochybniteľnejší, často najviac
chválení, je veľavravná. Česť môže byť čerešničkou na torte, ale nikdy
nemôže byť tortou.

Iní zastávajú názor, že moc je naším konečným dobrom. Tomáš navrhuje
výstižný negatívny protiargument. Zdá sa, že to, čomu sa ľudia najviac
vyhýbajú, je poddanstvo alebo neschopnosť; preto sa zdá, že z toho
vyplýva, že najviac túžia po moci. Opäť, najmä v našej západnej kultúre,
toto pozorovanie nájde veľa opory. Sloboda je totiž nepochybne naším
hlavným kultúrnym dobrom a sloboda sa v konečnom dôsledku rovná moci,
schopnosti robiť si, čo človek chce, ako chce. J.R.R. Tolkien to
zachytil v naratívnej forme. Pripomíname, že ústredným záujmom slušných
postáv v Pánovi prsteňov je zničiť talizman, ktorý je označovaný ako
prsteň moci. Podľa mňa nemá najdesivejšia scéna v Pánovi prsteňov nič
spoločné s orkmi alebo goblinmi; je to chvíľa, keď je Gandalf – veľký
čarodejník, stelesnenie duchovnej múdrosti – v dome Bilba Bublíka na
strašnú chvíľu v pokušení zmocniť sa prsteňa pre svoje vlastné účely. V
súlade s príslovím, že korupcia najlepších je najhoršia, by takáto
morálna kompromitácia bola katastrofálna. Je skutočne poučné, že v
Matúšovom rozprávaní o pokúšaní Ježiša diablom je posledným a
najlákavejším návrhom temného ducha, aby sa Pán chopil moci: „Diabol ho
vzal na veľmi vysoký vrch a ukázal mu všetky kráľovstvá sveta a ich
nádheru; a povedal mu: Toto všetko ti dám, ak padneš a budeš sa mi
klaňať.“

No napriek svojej nespornej príťažlivosti Akvinský hovorí, že moc nemôže
byť najvyšším dobrom, a to z jednoduchého dôvodu. Moc má povahu princípu
alebo zdroja konania, zatiaľ čo šťastie má povahu cieľa. Moc jednoducho
vždy slúži na to, aby sa niečo dialo, dosahovalo, získavalo atď. Ale
práve ako podriadená, moc nemôže hrať úlohu najvyššieho motivátora vôle.
Tu je ďalší relevantný postreh: moc, hovorí Tomáš, môže smerovať buď k
dobru, alebo zlu, ako môžeme vidieť u svätca a majstra zla, pričom obaja
majú pomerne obrovský vplyv. Samotná nejednoznačnosť moci hovorí v
neprospech jej statusu ako konečného dobra.

Napokon, mnohí iní – vrátane niektorých z najväčších filozofov staroveku
a moderny – navrhli, že konečným cieľom ľudského snaženia je potešenie.
Táto hedonistická perspektíva by sa nemala vykladať povrchne, ako keby
predmetné potešenie bolo len hrubou zmyslovou stimuláciou. V
skutočnosti, potešenie možno chápať v širšom zmysle, zahŕňajúc radosť,
ktorú má človek pri výtvarnom umení, v morálnom úspechu, v priateľstve
atď. A skutočne sa zdá, že potešenie je to, kvôli čomu sa robí všetko
ostatné. Sám Aristoteles povedal: "Je absurdné niekoho sa pýtať, prečo
chce potešenie." Avšak opäť tu máme do činenia s dobrom, ktoré
parazituje na nejakej vyššej a trvalejšej hodnote a je z nej odvodené.
Potešenie vo svojom tele pociťujeme lebo sme dosiahli určitý stav
zdravia, a v mysli zažívame potešenie, keď sme dosiahli alebo zažili
niečo hodnotné. Dobrý pocit, ktorý máme, je preto príjemným vedľajším
účinkom, ale nemali by sme si ho mýliť s predmetom našej najhlbšej
túžby. Navyše môžeme zažiť potešenie aj zo skazených činov, čo dokazuje,
že dobrý pocit sám osebe nikdy nemôže byť finálnym, pravým dobrom, po
ktorom duša túži.

Teda ani bohatstvo, ani rozkoš, ani moc, ani česť nie sú v skutočnosti
finálnou príčinou činnosti vôle. Čo to teda je? Akvinský prichádza k
záveru, že nemôže ísť o žiadne svetské dobro, pretože *beatitudo* o
ktorom hovoríme, musí byť dobrom, ktoré úplne uspokojí apetít, a apetít
v nás je po dokonalej dobrote. Ľudská skúsenosť jasne ukazuje, že po
dosiahnutí aj tých najväčších svetských dobier stále chceme viac, stále
nie sme spokojní. C.S. Lewis pozoroval, že nedostatočnosť konečných
dobier si neuvedomujeme ani tak v najhorších chvíľach života, ale práve
v tých najlepších, keď zakúsime víťazstvo, intenzívnu rozkoš, morálne
uspokojenie alebo obdiv davu. Bezprostredne po takýchto radostiach
cítime, že stále chceme viac; alebo, lepšie povedané, cítime, že to, čo
sme zažili, je akýmsi znakom alebo sviatosťou nepodmieneného dobra, po
ktorom skutočne a tajne túžime. Hlad vôle nás tlačí, či chceme alebo
nie, za svet. Akvinský uzatvára: „Je teda zrejmé, že nič nemôže upokojiť
vôľu človeka, okrem univerzálneho dobra. A to sa nenachádza v žiadnom
stvorení, iba v Bohu samom."

Po tomto tomistickom exkurze sa vráťme k biblickému príbehu o Eliášovi a
Baalových kňazoch. Mohli by sme si vykladať oltáre postavené Baalovými
avatarmi ako evokujúce rôzne formy falošného uctievania, do ktorého sa
zapájame? Mohli by sme si predstaviť, že existujú štyri oltáre zasvätené
bohatstvu, moci, potešeniu a cti? My hriešnici trávime svoje životy
žobronením, prehováraním a poskakovaním pri týchto oltároch, prosiac
neexistujúcich bohov, aby uspokojili najhlbší hlad našich sŕdc, a to je
ústredná tragédia ľudského života, dysfunkcia, ktorá je za väčšinou
smútku, ktorý zažívame. Sme nastavení na Boha, ale svoju túžbu po
nekonečnom dobre napojíme na nejaký konečný predmet, ktorý túto túžbu
nikdy, ani v zásade, nemôže uspokojiť.

No a to vedie k závislosti a je ľahké pochopiť prečo. Presviedčame
samých seba, že budeme šťastní, keď budeme mať dostatok, povedzme,
bohatstva a materiálnych statkov. A tak sa snažíme a usilujeme, pričom
svoju myseľ, energiu a vášne venujeme získavaniu peňazí. Ak dosiahneme
finančný cieľ – možno svoj prvý milión do tridsiatky – skutočne zažijeme
vzrušenie; ale vzrušenie pominie, pretože nie sme naladení na takú
konečnú hodnotu. Potom sa snažíme viac a viac, nepretržite pracujeme na
tom, aby sme zarobili viac peňazí, a keď to dokážeme, pocítime známe
potešenie; ale tentoraz vyprchá ešte rýchlejšie. (Porozprávajte sa s
každým, kto prešiel závislosťou od alkoholu alebo drog a zistíte, že
tento princíp platí.) Teraz sa v skutočnej panike úplne oddávame
generovaniu bohatstva a zúrivo poskakujeme okolo tohto konkrétneho
oltára. Spomíname si, že keď sa im Eliáš posmieval, Baalovi kňazi sa
začali sekať nožmi, až kým nekrvácali. Aký dokonalý obraz pre
sebapoškodzovanie, ktoré nevyhnutne vyplýva z návykovej posadnutosti
konečnými hodnotami. Na miesto bohatstva si dosaďte česť, moc alebo
potešenie a bude to rovnaká dynamika.

Pred niekoľkými rokmi som na stránkach časopisu *Rolling Stone* čítal
rozhovor s hercom Donom Johnsonom. V 80. a 90. rokoch neexistovala
výraznejšia osobnosť v oblasti zábavy ako Don Johnson. Bol hviezdou
najpopulárnejšej televíznej šou tej doby „Miami Vice“; jeho vkus v
obliekaní udával tón pre veľkú časť západného sveta; jeho pekná tvár
zdobila milióny obálok časopisov. V priebehu rozhovoru si spomenul na
skúsenosť, ktorú zažil, keď bol na vrchole svojich síl. Vo svojom sídle
na Floride organizoval párty. Po celom dome, po celom areáli a na
palubách troch jácht, ktoré kotvili v súkromnej lagúne hviezdy,
dovádzali hýrivci. Johnson stál na balkóne a sledoval scénu a v tej
chvíli mu napadlo, že všetky jeho sny o bohatstve, sláve, moci a rozkoši
sa splnili. Ale namiesto toho aby sa spokojne usmieval si pomyslel: "Tak
prečo sa [píp] cítim tak mizerne?" Z rozhovoru nebolo jasné, čo
Johnson s týmto poznaním urobil, ale bol to nesmierne silný duchovný
vnem a potvrdenie Lewisovej intuície. Práve vtedy, keď mal v plnom
vlastníctve svetské statky, jeho srdce hľadalo, ako Johnson dosť
bolestivo pocítil, Viac.

Svätý Ján od Kríža, najväčší duchovný učiteľ západného kresťanstva,
povedal, že máme v sebe nekonečne hlboké a rozľahlé jaskyne, čím chcel
naznačiť túžbu po nekonečnom Bohu. Jednou nefunkčnou stratégiou, ktorú
praktizujeme my hriešnici, je zakrývať ich a predstierať, že neexistujú.
Mohli by sme to vidieť vo veľkej časti súčasného sekularizmu, kde (aby
sme zmenili metaforu) vládne tlmené ja [^1]. Druhou klasickou
a rovnako kontraproduktívnou stratégiou je pokus naplniť tieto jaskyne
konečnými dobrami. A tak hádžeme do nekonečných priepastí jednu krásnu
vec za druhou, potešenie za potešením, poctu za poctou, len aby sme
zistili, že neužitočne miznú v jaskynnej temnote.

V tomto bode analýzy sme pripravení formulovať najdôležitejší, hoci
nanajvýš paradoxný princíp duchovnej fyziky: že len nekonečný Boh sám
môže uspokojiť nekonečný hlad srdca, a preto iba vtedy, keď je duša
naplnená Bohom, nájde blaženosť. Ale kto je Boh? Podľa učenia v samom
srdci kresťanstva, Boh je láska. Boh je seba rozširujúci dar. Preto byť
naplnený Bohom znamená byť naplnený láskou – teda ochotou vyprázdniť sa
pre druhého. A to je ten paradox: šťastie nikdy nie je funkciou
naplnenia sa; je to funkcia rozdávania sa. Keď do nášho života vstúpi
Božia milosť (a všetko, čo máme, je výsledkom Božej milosti), našou
úlohou je vymyslieť spôsob, ako z toho urobiť dar. V istom zmysle božský
život, ktorý existuje len vo forme daru, možno „mať“ iba za letu. Keď sa
ho pokúšame zmocniť, nevyhnutne sa vytráca, pretože týmto spôsobom
nemôže existovať. Dôkladne sa pozrite na Podobenstvo o márnotratnom
synovi, kde nájdete podrobnosti.

Nikto z veľkej tradície nezhrnul to, o čo som hovoril na posledných
niekoľkých stranách výstižnejšie ako svätý Augustín z Hippa. Hneď na
prvej strane jeho *Vyznaní* nájdeme formulku: "Stvoril si nás pre seba a
naše srdcia sú nepokojné, kým nespočinú v Tebe." Všetko ostatné v
psychologickom a duchovnom živote je v podstate poznámka pod čiarou k
tomuto výroku.

[^1]: buffered self
