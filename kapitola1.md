## Viera nie je popretie rozumu

PRED PÁR ROKMI som pozeral program Billa Mahera „Real Time“. Priznám sa,
že Maher je pre mňa niečo ako previnilé potešenie. Hoci je jedným z
najtvrdších odporcov náboženstva na dnešnej scéne, jeho show ma
priťahuje, možno pod zámienkou poznania nepriateľa. V tomto konkrétnom
diely bol rozhovor s Ralphom Reedom, známym politickým aktivistom a
evanjelickým kresťanom. Po asi päť minútovej dobromyseľnej debate o
rôznych politických otázkach sa Maher odmlčal a povedal: "Tak Ralph, vy
ste človek viery." Reed nepovedal nie. Potom Maher povedal: "A to
znamená, že akceptujete najrôznejšie veci bez akéhokoľvek dôkazu." Na
môj údiv a zlosť Reed jednoducho odpovedal: "Áno." Takmer som hodil
ovládač do televíznej obrazovky. Strávil som veľkú časť svojho dospelého
života bojujúc práve proti takémuto druhu iracionálneho fideizmu, ktorý
Reed zjavne obhajoval. Jedna z určujúcich milostí môjho života sa
objavila, keď som bol prvák na strednej škole a počul som prvý zo
slávnych argumentov Akvinského pre Božiu existenciu. Od tej chvíle som
tušil, že viera a rozum nie sú v protiklade, ale že sú v skutočnosti
vzájomne implikatívne. Zvláštnym smútkom našej doby je, že až príliš
veľa ľudí, veriacich aj neveriacich, sa drží nejakej formy fideizmu. Tí
prví nie sú ochotní a schopní viesť rozhovor so širšou kultúrou, a tí
druhí zavrhujú náboženstvo, ktoré je takto chápané ako primitívne a
iracionálne.

Preto je objasnenie podstaty viery nevyhnutným krokom pre koherentnú
argumentáciu o náboženstve. Ak má Ralph Reed pravdu, potom náboženskí
ľudia môžu svoju vieru presadzovať, vyjadrovať sa k nej alebo ju
vnucovať, ale nemôžu o nej argumentovať. Ale autentická viera nie je v
skutočnosti infra-racionálna ale supra-racionálna. Infraracionálne - to,
čo je pod alebo pred rozumom - znamená dôverčivosť, poverčivosť, naivitu
alebo obyčajnú hlúposť a žiadny dospelý, ktorý si váži sám seba, by také
niečo nemal ani trochu podporovať alebo prijímať. Celkom správne sa
takémuto prístupu vyhýbajú zrelí náboženskí ľudia, rovnako ako vedci a
filozofi. Na druhej strane supraracionálne je to, čo leží nad alebo za
rozumom, ale nikdy nie je v rozpore s rozumom. Je to vskutku druh
poznania, ktorý však prevyšuje bežné schopnosti pozorovania,
experimentovania, vytvárania hypotéz alebo racionálnej reflexie.

Aby som to trochu objasnil, dovoľte mi ponúknuť analógiu. Naozaj spoznať
inú ľudskú bytosť je vždy funkciou, všeobecne povedané, rozumu a viery.
Ak sa o niekoho zaujímam, ak vo mne vzbudí zvedavosť, dokážem pomocou
vlastných skúmacích a racionalizačných schopností zistiť o nej veľmi
veľa. Môžem ju pozorovať v rôznych situáciách; dokážem si prečítať, čo
napísala, alebo analyzovať detaily projektu, ktorý dohliadala; môžem
hovoriť s jej priateľmi a nepriateľmi a získať ich dojmy o nej; môžem si
ju vyhľadať na Google alebo si o nej prečítať na Wikipédii. A keď ju
skutočne stretnem, môj rozum naďalej funguje ostražito, keď hodnotím, čo
pozorujem a robím si vlastné závery o jej osobnosti a motiváciách. Okrem
toho pokračujem v porovnávaní svojich vlastných skúseností s ňou s tým,
čo som už prijal a hľadám súlad alebo rozpor. Takáto aktivita je
produktívna a objasňujúca.

Ale ak chcem poznať jej srdce, musím prestať skúmať a začať počúvať. Za
predpokladu, že sa naše priateľstvo dostatočne zintenzívnilo, ona v
bode, ktorý si sama zvolí, povie niečo o sebe, čo by som nikdy nemohol
spoznať vlastným úsilím. Odhalí pravdy o svojom živote, svojich
motiváciách, túžbach, najintenzívnejších vnútorných zážitkoch. A v tomto
bode budem nútený urobiť rozhodnutie, či jej verím alebo nie. Čo by
motivovalo tento akt vôle? Mohol by som usúdiť, že nič z toho, čo mi
povedala, nie je v zásade v rozpore s tým, čo som sa o nej sám dozvedel,
že je to v skutočnosti hlboko v súlade s výsledkami môjho vlastného
skúmania. Mohol by som usúdiť, že je to v zhode s jej celkovým
charakterom a spôsobom života. Ale predovšetkým prijmem to, čo mi o sebe
povedala, pretože som jej začal dôverovať. Nikdy nebudem môcť úplne
overiť to, čo prezradila, ale prijatím toho (pretože prijímam ju)
prichádzam k takému jej poznaniu a oceneniu, ktoré by som sám inak nikdy
nedokázal. Moja viera v jej slová istotne predstavuje riziko, ale hlboko
obohacujúce. A teraz, keď som sa rozhodol veriť tomu, čo mi bolo
povedané, ide môj rozum spať? Samozrejme, že nie! Premýšľam o tom, čo
povedala, snažím sa tomu úplne porozumieť, porovnávam to s inými
pravdami, ktoré som získal pri interakcii s ňou, atď. V žiadnom bode
tohto procesu som nepodľahol iracionálnosti. Žiadny úkon mojej mysle
alebo vôle nebolo možné primerane charakterizovať ako poverčivý alebo
dôverčivý a moja racionalita nebola nikdy negovaná. Ale uznal som jej
limity a odolal jej tendencii k pýche a epistemickej tyranii.

Toto je veľmi presná analógia o spolupôsobení rozumu a viery v
náboženských otázkach. Ľudia od pradávna používali svoju myseľ na
pochopenie právd o Bohu a v skutočnosti boli pozoruhodne úspešní.
Platón, Aristoteles, Cicero, Augustín, Anselm, Tomáš Akvinský,
Descartes, Leibniz, Whitehead a mnohí ďalší navrhli presvedčivé
argumenty pre existenciu Boha. V druhej časti tejto knihy sa na jeden z
nich pozrieme podrobnejšie. Okrem toho filozofi na základe týchto
demonštrácií vyvodili závery o mnohých Božích vlastnostiach, vrátane
jeho dokonalosti, dobroty, nekonečnosti, všadeprítomnosti, atď. Svätý
Pavol vyjadril vlastnú dôveru v túto „prirodzenú“ alebo racionálnu
teológiu, keď vo svojom liste Rimanom povedal: „Už od stvorenia sveta
jeho večná sila a božská prirodzenosť, hoci sú neviditeľné, boli chápané
a videné prostredníctvom vecí, ktoré stvoril." Akvinský nazval tieto
poznatky získané rozumom ako *preambula fidei* (preambula viery). Myslel
si, že niektorí ľudia, obdarení bystrou mysľou a dostatočným množstvom
voľného času, mohli vstúpiť do predpolia viery a to tak, že rozoznali
množstvo základných právd o Bohu a Božích veciach. Takýto druh
prirodzeného teologizovania pôvabne označoval aj ako *manuductio*
(vodenie za ruku). Tak ako môžeme vziať malé dieťa za ruku a nabádať ho
aby chodilo, tak aj filozof môže viesť padlú a obmedzenú myseľ k úvahám
o hlbších a dôvernejších pravdách zjavenia.

Tvrdenie veľkých abrahámovských náboženstiev – a niečo, čo ich odlišuje
od náboženstiev a mysticizmu Východu – je, že Boh prehovoril (*Deus
dixit*). Boh nie je len sila alebo ontologický princíp tupo prítomný ako
hlboké pozadie existencie, ani nezostal utiahnutý v úplnej a ľahostajnej
transcendencii. Naopak, osobne prehovoril k svojim ľuďom. Prosím,
nemyslite si, že hovorím doslovne o dunivom hlase ozývajucom sa z
oblakov. Tento obraz je klasickou metaforou toho, čo popisujem. Boh
prostredníctvom prorokov, patriarchov, udalostí a inštitúcií Izraela
odhalil svoje srdce svojmu ľudu Izraelu. Vyjadroval svoju vášeň, hnev,
nežné milosrdenstvo a zmluvnú vernosť. Potom v plnosti času prehovoril,
ako hovorí autor listu Hebrejom, „prostredníctvom Syna“. Slovo, ktoré
stvorilo vesmír a naplnilo mysle a ústa prorokov, nakoniec prišlo
osobne, komunikujúc súcit, ktorým je Boh. "Boh je láska a tí, čo
zostávajú v láske, zostávajú v Bohu a Boh zostáva v nich."

A teraz, tvárou v tvár tejto komunikácii, máme na výber: veriť alebo
neveriť. Nikto od prípadnej veriacej nežiada, aby zahodila svoj rozum
alebo zahodila poznatky, ku ktorým dospela prostredníctvom vlastného
hodnotenia dôkazov a racionálnych špekulácií. Nikto nečaká, že klesne na
úroveň obyčajnej dôverčivosti. Skutočná otázka znie, či je ochotná veriť
osobe, ktorá odhalila pravdu, pravdu ktorú ona sama nemôže kontrolovať a
ku ktorej by bez pomoci nikdy nedospela. Otázka je, či je ochotná
dôverovať. Je fascinujúce všimnúť si, ako často sa slovo *pistis*
vyskytuje na stranách Nového zákona. Zvyčajne sa prekladá ako „viera“ a
skutočne nesie konotáciu výslovne náboženskej viery, ale v základnejšom
zmysle znamená „dôvera“. Vo svojom inauguračnom prejave v Evanjeliu
podľa Marka Ježiš hovorí: "Priblížilo sa Božie kráľovstvo, čiňte pokánie
a verte (*pisteuete*) v dobré správy." Po upokojení búrky na mori Pán
hovorí svojim vystrašeným učeníkom: "Prečo sa bojíte? Ešte nemáte vieru
(*pistis*)?" Keď Ježiš vyliečil slepého Bartimeja, bezstarostne mu
povedal: "Choď, tvoja viera (*pistis*) ťa uzdravila." Vo veľkej rozprave
pri Poslednej večeri v Jánovom evanjeliu Pán hovorí svojim apoštolom:
„Verte v Boha, verte aj vo mňa“. Vo všetkých týchto prípadoch hovorí:
„Majte odvahu dôverovať mne a tomu, čo vám hovorím a ukazujem. Je v
ponuke pravda ktorú stelesňujem, pravda ktorá mení život, ukľudňuje
búrky, prinavracia zrak, dáva zmysel. Ste ochotní ju prijať?"

Predpokladajme teraz, že niekto koná akt viery. Jeho rozum nie je
potláčaný, nevyžaduje sa žiadne *sacrificium intellectus* (obetovanie
rozumu). Kritická inteligencia totiž preberá to, čo viera prijala,
prevracia to, analyzuje to, medituje o tom a vyvodzuje z toho závery.
Tento proces má technický názov teológia a bol stručne a jasne
charakterizovaný Sv. Anselmom z Canterbury ako *fides quaerens
intellectum* (viera hľadajúca porozumenie). Už vidíte, prečo je hlúposť
opisovať vieru ako „prijímanie vecí bez akýchkoľvek dôkazov“? Je to
naozaj také hlúpe, ako povedať, že zamilovať sa je poverčivé.

John Henry Newman, najväčší katolícky teológ ktorý písal v angličtine,
celý život zápasil s touto otázkou viery a rozumu. Bol v prvej línii,
keď sa v devätnástom storočí objavili mocní racionalistickí kritici
kresťanstva. Newman zaujímavo poznamenal aké množstvo nášho bežného
poznania je funkciou racionálnych aj neracionálnych pohybov. Všimol si,
že veľmi často úplne súhlasíme s tvrdeniami, ktoré majú veľmi ďaleko od
presvedčivej inferenčnej podpory. Aby sme citovali jeho slávny príklad,
bez váhania súhlasíme s tvrdením, že Anglicko je ostrov, hoci nemôžeme
predložiť skutočne vzduchotesný sylogistický argument. Istota nášho
poznania je skôr výsledkom celej hromady skúseností, výpovedí, predtúch,
rozhovorov, empirických pozorovaní, historických svedkov atď., z ktorých
nič nie je úplne presvedčivé ale všetko spolu konverguje do rovnakého
bodu a núti myseľ súhlasiť. Podobne aj presvedčenie muža, že si vezme
konkrétnu ženu, je sotva výsledkom racionálnej demonštrácie; skôr je to
ovocie dlhého procesu vyhodnocovania – racionálneho aj iracionálneho,
rozumného aj nad rámec rozumu – množstva dôkazov.

Náboženský človek teda prijme tvrdenie, že Boh je láska, ale nebude môcť
toto prijatie obhájiť žiadnym priamym filozofickým spôsobom. Namiesto
toho, ak bude premýšľať o svojom súhlase, spozná v ňom prvky rozumu aj
viery. Newmanovi ide o to, že v tomto sa náboženský súhlas kvalitatívne
nelíši od bežných aktov súhlasu a to ani v tých najjednoduchších
veciach. A to je dôvod, prečo môže v jednej zo svojich kázní o viere a
rozume povedať, že „viera je rozmýšľanie náboženskej mysle“.

Vo veľkom jeruzalemskom chráme boli priestory vyhradené len pre
židovských veriacich, ale bola tam aj časť nazývaná „nádvorie pohanov“.
Tam sa mohli zhromažďovať neveriaci a zakúsiť svätosť miesta. Plne si
uvedomujem, že dnes je strašne veľa ľudí, ktorí odmietli náboženstvo,
ktorí sú nahnevaní na náboženské inštitúcie alebo ktorí si osvojili
kritiku viery od ateistov. Určite nečakám, že títo ľudia prídu priamo do
chrámu s dychtivosťou a nadšením. Ale rozmýšľam, či by som ich mohol
pozvať na nádvorie pohanov – teda do arény, ktorú som charakterizoval
ako prirodzenú teológiu alebo filozofickú úvahu o Božích veciach.
Nežiadam ich, aby nechali svoje mozgy pri dverách. Naopak, chcem, aby
kládli akékoľvek a všetky relevantné otázky. Ako spoločný základ by som
navrhol iba epistemické imperatívy, ktoré sformuloval jezuitský filozof
20. storočia Bernard Lonergan: buďme pozorní, inteligentní, rozumní a
zodpovední. Verte mi, budeme sa mať o čom rozprávať.
