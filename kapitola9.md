## Horiaci ker

NA KONCI TEJTO ČASTI by som chcel uvažovať o ďalšom hlboko sugestívnom
príbehu z Písma, o pasáži, ktorá sa ukázala ako kľúčová v duchovných a
teologických tradíciách kresťanstva: Exodus, kapitola 3, príbeh o
Mojžišovi a horiacom keri. Prakticky každý detail tohto rozprávania má
symbolický význam.

Počúvame, že Mojžiš, bývalý egyptský princ, je teraz ďaleko od
faraónových dvorov a „stará sa o stádo“ pre svojho svokra Jetra na
svahoch hory Horeb, ktorá sa týči zo Sinajskej púšte. V každej duchovnej
tradícii na svete môžeme nájsť, že ten, kto chce zažiť Boha, musí byť
najprv napravený a pokorený. Ego hľadiace na seba nikdy neuvidí Boha. A
tak impulzívny a pyšný Mojžiš musel najskôr stráviť roky v chudobe púšte
a až potom bol pripravený na víziu a poslanie. Keď sa Mojžiš stará o
svoje stádo, vidí „zvláštny jav“: horiaci ker, ktorý však nezhára.
Mojžiš si stále zachováva časť sebapresadzovania a hovorí si: "Musím
odbočiť a pozrieť sa na tento zvláštny jav a zistiť, prečo ten ker
nezhorí." Mojžiš kráča k tomu podivnému fenoménu a počuje hlas:
"Nepribližuj sa! Zlož si sandále z nôh, lebo miesto, na ktorom stojíš,
je svätá zem." Pravého Boha nemožno nikdy uchopiť, ovládať, racionálne
usporiadať alebo zaradiť do úhľadných kategórií; skôr on kontroluje.
Vždy som si vychutnával pokyn, ktorý dostal Mojžiš, aby si vyzul
topánky. Keď je človek obutý, môže ľahko a sebavedome kráčať, kam chce.
Vyzutie obuvi robí človeka zraniteľným a vnímavým, čo je jediný správny
postoj v prítomnosti Boha.

Hlas z horiaceho kríka sa potom identifikuje: "Ja som Boh tvojho otca,
Boh Abraháma, Boh Izáka a Boh Jakuba." Mojžiš si uvedomuje, že nemá do
činenia s nejakým neosobným absolútnom ale s osobou. Okrem toho Boh z
kríku hovorí, že bol svedkom utrpenia hebrejského ľudu, ktorý bol
zotročený v Egypte, a preto má pre Mojžiša poslanie: „Poď, pošlem ťa k
faraónovi, aby si vyviedol môj ľud, Izraelitov, z Egypta.“ Teraz
vizionár chápe, že má do činenia s Bohom, ktorý má inteligenciu, vôľu a
súcit.

Keď Mojžiš prijal túto úlohu (popravde s určitou nevôľou), odvážil sa
spýtať Boha na meno: „Ak prídem k Izraelitom a poviem im: Boh vašich
otcov ma poslal k vám, a oni sa ma opýtajú, 'Aké je jeho meno?' čo im
poviem?" Hoci to znie dosť nevinne, toto dotazovanie stavia Mojžiša do
veľmi neistého duchovného priestoru. Najmä v starovekom kontexte poznať
meno osoby znamenalo získať nad ňou určitú moc. Preto položiť takúto
otázku je podobné ako keď sa Adam a Eva snažili zmocniť božstva v
rajskej záhrade. Božia odpoveď, daná v Exodus 3:14, je *locus classicus*
židovskej a kresťanskej teológie: „Ja som, ktorý som... Takto povieš
Izraelitom: Ja som ma poslal k vám.“ V istom zmysle táto povestne
záhadná odpoveď – v iných prekladoch „Ten, kto je“ – nie je nič viac ako
tautológia, možno nie príliš jemný spôsob, ako povedať: „Prestaň mi
klásť také hlúpe otázky.“ Ale hlavný prúd teologickej tradície to
interpretoval ako obzvlášť presný opis Boha. Dalo by sa tvrdiť, že
Mojžiš kládol celkom rozumnú otázku – konkrétne, ktorý boh si? V jeho
kultúrnom kontexte existovali bohovia hôr, mora, určitých miest a
určitých ľudí. Jeho otázku by sme teda mohli chápať takto: Ktoré meno ťa
vystihuje, spomedzi tohto množstva božstiev? Ale odpoveď, ktorú Boh
dáva, nezodpovedá tomuto očakávaniu, lebo nehovorí, že ja som skôr toto
božstvo ako tamto; jednoducho hovorí: "Som, kto som." Jedným slovom,
jeho spôsob bytia nie je špecifikovaný, ohraničený ani kategorizovaný.
Tomáš Akvinský vzal toto božské seba-označenie ako biblické oprávnenie
hovoriť o zhode esencie (čo niečo je) a existencie (čím niečo je) v
Bohu. Zatiaľ čo v každom stvorení existuje skutočný rozdiel medzi
esenciou a existenciou, pretože každé stvorenie existuje určitým
spôsobom alebo podľa určitého módu, u Boha takéto rozlíšenie neexistuje.
Ja som *ľudská* bytosť; klávesnica, na ktorej píšem, je bytie na úplne
iný spôsob. Ale byť Bohom znamená, ako povedal David Burrell, „byť
byť“ [^1].

Plne si uvedomujem, že sa to môže zdať iba ako teologické puntičkárstvo,
ale v skutočnosti je toto objasnenie veľkým momentom. Jedným z
najjasnejších znakov konečných, svetských prirodzeností je, že existujú
vzájomne vylučujúcim sa spôsobom. Byť veľrybou znamená nebyť tigrom; byť
autom znamená nebyť koňom; byť planétou Jupiter znamená nebyť
hriankovačom; atď. Presne podľa definície, konečné veci stoja jedna nad
a proti druhej. Ale Ja Som nemožno definovať; nie je bytosťou medzi
mnohými, nie je najvyššou inštanciou rodu existujúcich vecí. A práve
táto kvalitatívna *odlišnosť* Boha mu umožňuje nekonkurenčne existovať
medzi svojimi stvoreniami. Antilopa by sa mohla stať levom len tak, že
ju lev zožerie a tak prestane byť antilopou. Strom sa môže stať hromadou
popola len tým, že bude spálený, a tým sa vzdá svojho jedinečného
spôsobu bytia. Ale Ten, Ktorý Je, sa môže priblížiť k svojim stvoreniam
takým spôsobom, aby neboli zničené alebo kompromitované.

Porovnajte to s príbehmi v klasickej mytológii o bohoch a bohyniach,
ktoré sa približujú k ľudským bytostiam s katastrofálnymi následkami.
Najznámejším príbehom tohto typu je mýtus o Semele, mladej žene, ktorá
slúžila ako kňažka v Diovom chráme. Jedného dňa, keď sa kúpala v rieke
po obetovaní otcovi bohov, Semele bola sledovaná Zeusom, ktorý na seba
vzal podobu orla a krúžil nad jej hlavou. Uchvátený Zeus zostúpil na zem
v ľudskej podobe a začal si pomer so svojou kňažkou. Časom to zistila
Diova manželka Héra a vo svojej žiarlivosť zasadila semená pochybností o
Diovom božstve v mysli Semele. V túžbe overiť totožnosť svojho milenca
Semele požiadala Dia, aby jej odhalil svoje božstvo. Hoci jej ukázal len
nepatrný zlomok svojej božskej dokonalosti, stačilo to na to, aby ju
zničil a zmenil na popol. Božstvo a ľudskosť súperili o priestor na
rovnakom ihrisku, a keď prišlo k stretu, niekto musel ustúpiť. O niečo
menej dramatickým príkladom na tú istú tému je mýtus o Prometheovi.
Prometheus ukradol oheň, ktorý bol jedinečnou výsadou bohov, vzbudil
Diov hnev a postihol ho pochmúrny osud, keď mu orol každý deň trhal a
žral pečeň. V zúfalej hre s nulovým súčtom je v klasickej mytológií
ľudský rozkvet urážkou bohov a musí byť potrestaný.

A potom je tu Biblia. Vráťme sa k veľkému obrazu horiaceho kríka. Keď sa
pravý Boh – Boh, ktorý Je, Boh, ktorého esencia je identická s jeho
existenciou – priblíži k stvoreniam, nie sú pohltené; naopak, stanú sa
krajšími a žiarivejšími, horia ale nezhoria. Táto myšlienka sa vinie
celou Bibliou a svätý Pavol ju skvele vyjadril, keď extaticky zvolal:
„Už to nie som ja, kto žije, ale je to Kristus, ktorý žije vo mne." Hoci
celú jeho existenciu prevzal Ježiš Kristus, Pavol nie je menej sám
sebou, naopak je najbohatšou verziou seba samého. Cíti nektorý z
čitateľov Pavlovskej literatúry, že Pavlova osobnosť, inteligencia a
osobitý charakter sa stratili? Samozrejme, že nie. Jeho jedinečné ja
prakticky vyskakuje zo stránok. Posadnutý pravým Bohom bol viac – nie
menej – sám sebou; horel ale nebol zničený.

Súťaživý boh, ktorý straší v mysliach moderných ľudí, nemá nič spoločné
s Bohom Biblie. Nie je potrebné voluntaristické presadzovanie ľudskej
vôle proti voluntaristickému bohu, pretože takéto božstvo je mátoha,
fantázia. Sv. Irenej z Lyonu, teologický majster z 2. storočia, zhrnul
svoj vlastný program – a vlastne celé kresťanstvo – tvrdením „*Gloria
Dei homo vivens*“ („Sláva Božia je ľudská bytosť plne živá“). Takto sa
vyjadruje niekto, kto pozná Boha z horiaceho kríka.

[^1]: to be to-be
