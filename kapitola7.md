## Argument pre Existenciu Boha

Najskôr by som chcel ukázať túto dynamiku pomocou preskúmania klasického
argumentu pre existenciu Boha. Tým, že sa do určitej hĺbky pozrieme na
túto demonštráciu, sa pokúsim ukázať, že nepokojná myseľ nenachádza svoj
konečný cieľ v rozjímaní podmienených udalostí a príčin ale v hľadaní
najvyššej reality. Argumentovanie o Bohu - a nielen o veciach a
udalostiach vo svete - je charakteristické pre *intellectus agens* v
jeho najdobrodružnejšej podobe.

Ľudia argumentujú o existencii Boha od nepamäti. Mnoho našich najväčších
mysliteľov - Aristoteles, Augustín, Anzelm, Tomáš Akvinský, Bonaventúra,
Descartes, Leibniz, Whitehead a mnohí ďalší - predložili racionálnu
demonštráciu existencie Boha. A v podstate rovnaké množstvo
prominentných filozofov a vedcov - Hume, Feuerbach, Freud, Sartre,
Russell, Dawkins, atď. - sebavedomo tvrdili, že tieto demonštrácie
vyvrátili. Dokonca mnoho úprimne veriacich vyjadrilo obavu, že
argumentovanie o Bohu je forma modlárstva, pretože ide o snahu dostať
Boha pod kontrolu našich racionálnych schém.

V dôsledku kritiky „nových ateistov“ na začiatku 21. storočia sa obnovil
záujem o tieto argumenty tak zo strany ich zástancov ako i odporcov. Aj
keď zdieľam obavy mnohých mojich spoluveriacich, že tento prístup v sebe
nesie nebezpečenstvo intelektuálneho modlárstva, verím, že v konečnom
dôsledku kritické a starostlivé premýšľanie o týchto demonštráciách,
bolo pre Cirkev dobrou vecou – nielen z apologetických dôvodov, ale aj
preto, že takéto úsilie slúži na vyslobodenie ducha z materialistickej
samoľúbosti, na spochybnenie chráneného ja [^1].

Pred mnohými rokmi som čítal slávnu debatu – pôvodne vysielanú v rádiu –
medzi Bertrandom Russellom, najprominentnejším ateistom dvadsiateho
storočia, a F.C. Coplestonom, veľkým jezuitským historikom filozofie.
Copleston stručne a presvedčivo uviedol verziu argumentu z
kontingentnosti súcien [^2], ktorú navrhol Leibniz v
sedemnástom storočí. Russell potom, v priebehu mnohých strán, tvrdohlavo
odmietal akýmkoľvek spôsobom argumentovať. Tvrdiac že ​​si myslí, že
Coplestonov jazyk je nezrozumiteľný, ani nesúhlasil ani súhlasil.
Jednoducho odmietol hrať a trval na tom, že hľadať dôvod existencie
vesmíru je hlúpe, keďže podľa jeho slov „svet proste je“. Moja hlboká
frustrácia z Russellovej neústupčivosti sa mi často vracala, keď som v
posledných rokoch čítal a počúval nových ateistov. Keď boli Christopher
Hitchens, Richard Dawkins, Sam Harris a ich kolegovia konfrontovaní s
verziami kozmologického argumentu, znova a znova hovorili, že „hmota je
večná“ alebo „svet len ​​tak vznikol z ničoho“. Ak vám tieto „odpovede“
pripadajú žalostne neuspokojivé, máte pravdu. Už len preto, aby sme sa
vymanili z materialistickej dogmy a rešpektovali požiadavky pátrajúcej
mysle, verím, že argumentovať o Bohu je deziderátum.

Tomáš Akvinský, ktorý bol hlboko presvedčený o nebezpečenstve
intelektuálneho modlárstva, nikdy neoznačoval svoje argumenty pre Boha
ako „dôkazy“, ale len ako *viae* (cesty alebo smer). Istotne si bol
vedomý, že každý Boh, ktorý sa dá „dokázať“ na spôsob geometrickej
demonštrácie by sotva bol hodný nášho uctievania a sotva by sa
kvalifikoval ako Boh, ktorého Biblia opisuje ako podstatne „skrytého“.
Tomáš si však myslel, že myseľ by sa dala prinajmenšom viesť k Bohu
prostredníctvom správneho druhu filozofických inštrukcii - opäť, na
spôsob *manuductio*, vedenia za ruku.

Teraz by som rád predložil argument pre Božiu existenciu, ktorý nie je
identický so žiadnym z Tomášových piatich zo *Summa theologiae*, ale
ktorý si požičiava prvky z niektorých z nich a je, ako dúfam, vo veľkej
miere v duchu Akvinského. Začína to, rovnako ako Tomášove prvé tri
argumenty, faktom kontingentnosti, čiže závislosti v ontologickom
zmysle. Veci a stavy existujú, ale nemusia existovať. Aby sme to
povedali presnejším jazykom: existujú ale nie nevyhnutne. Pre potreby
argumentácie si napríklad zoberte stav, ktorý existuje pri tom ako píšem
tieto slová. Tento stav určite jestvuje ale nemusí jestvovať. Nikdy som
sa nemusel narodiť; môj počítač mohol dnes ráno prestať fungovať; mohol
som sa rozhodnúť robiť niečo iné; stôl, na ktorom počítač spočíva, mohol
byť poškodený; miestnosť, v ktorej som, mohla byť vykúrená na 100
stupňov. Mohol by som pokračovať v navrhovaní kontrafaktuálnych
podmienok do nekonečna. Ide o to, že veci by mohli byť inak. Z toho zase
vyplýva, že tento stav vecí – moje sedenie za stolom a písanie – v sebe
neobsahuje dostatočný dôvod pre svoju vlastnú existenciu. Musí to byť
vysvetlené odkazom na príčiny, ktoré sú pre tento stav vonkajšie.
(Mimochodom, táto intuícia je presne to, čo je základom všetkých
fyzikálnych vied. V skutočnosti je dosť zaujímavé, ba priam záhadné, že
každý vedec - fyzik, chemik, psychológ, biológ - automaticky hľadá
príčiny pre javy, ktoré skúma.)

A tak je moje písanie týchto slov funkciou vonkajších príčin, ktoré tu a
teraz aktualizujú potenciál, ktoré realizujú to, čo by bez nich bolo len
možnosťou. Zahŕňajú (a to sme už naznačili) teplotu v miestnosti, v
ktorej sa počítač a ja nachádzame; môj aspoň relatívne dobrý zdravotný
stav; stabilitu stola, na ktorom počítač spočíva; správne fungovanie
môjho nervového a svalového systému; myšlienky a slová, ktoré plávajú v
mojej mysli a neustále informujú moje písanie; moju motiváciu dokončiť
túto knihu; atď. Po zistení, že podmienený stav vecí je založený na
súbore aktualizujúcich príčin si náš nepokojný intelekt celkom
prirodzene kladie otázku: Sú tieto príčiny tiež spôsobené inými
príčinami alebo sú samovysvetľujúce? Je celkom zrejmé, že všetky
príčiny, ktoré sme spomenuli, sú v skutočnosti tiež podmienené. Teplota
v miestnosti je funkciou vonkajšieho prostredia a vykurovacieho systému
v mojej budove; moje dobré zdravie je tvorené celým radom faktorov v
mojom organizme; stabilita stola závisí od stability podlahy, na ktorej
spočíva; myšlienky v mojej mysli sú podmienené synapsiami v mojom mozgu;
motivácia napísať túto knihu, ako sme už videli, hniezdi v celej škále
širších motivácií. Vyriešili sme otázku? Sotva. Najjednoduchšia úvaha
ukazuje, že všetky tieto podmienky sú samy podmienené: teplota
vonkajšieho prostredia faktormi v atmosfére; zdravie môjho organizmu
bezproblémovým fungovaním na bunkovej úrovni; stabilita podlahy
stabilitou zemského povrchu; atď. A tie sú podmienené stále ďalšími a
ďalšími. Rôzne fyzikálne vedy skutočne veľmi pomohli identifikovať tieto
nespočetné úrovne príčin, ktoré aktualizujúc sú samy aktualizované.

Teraz, ako to byť nemôže? Nemôže byť pravda, že tieto reťazce závislých,
podmienených príčin sa ťahajú do nekonečna. Ak totiž potlačíme prvý
prvok v takom reťazci, potlačíme všetky následné príčiny a tým aj
súčasný stav vecí. Aby som sa vrátil k nášmu príkladu, ak ideme do
nekonečna a uvádzame jeden aktualizovaný aktualizátor za druhým, nikdy
sa nám nepodarí primerane vysvetliť môj akt písania týchto slov. Musíme
teda dospieť k nejakej skutočnosti, ktorá sa aktualizuje bez toho, aby
bola aktualizovaná, akási prvá príčina podmienených stavov vecí. Túto
demonštráciu by som mohol v krátkosti zhrnúť takto: nepokojná myseľ je
pod tlakom princípu dostatočnej príčiny [^3], čo znamená, že
podmienené veci a udalosti musia byť primerane vysvetlené; nekonečný
regres zapríčinených príčin je v rozpore s týmto princípom; preto musí
nakoniec existovať primerané vysvetlenie pre existenciu stavov vecí,
ktoré nie sú samovysvetľujúce. Táto nezapríčinená príčina, tento
nepodmienený zdroj podmienenej existencie, je to, čo nazývame „Boh“.

Na objasnenie tohto argumentu môže byť užitočné zvážiť niektoré zo
štandardných námietok, ktoré boli voči nemu vznesené. Pretrváva zlé
pochopenie tohto typu argumentu, založené na zmätočnom vnímaní
nekonečných kauzálnych sérií. Bertrand Russell spravil pozoruhodne
naivné pozorovanie, že pôvodní tvorcovia tohto argumentu popierali
nekonečný kauzálny regres, pretože neboli schopní predstaviť si
nekonečný rad. Nič nemôže byť ďalej od pravdy. Starovekí aj stredovekí
myslitelia ponúkali sofistikované úvahy o nekonečne. Iní naznačujú, že
tento druh demonštrácie je založený na predpoklade, že čas je konečný a
ak by tak nebolo, bol by možný nekonečný regres zapríčinených príčin do
minulosti. Ale v skutočnosti toto neplatí, pretože druh kauzálnych
sérií, o ktorých uvažujeme - a všetky moje príklady to majú za cieľ
potvrdiť - sa netiahne späť v čase. Netvrdím, že ja som bol spôsobený
svojím otcom a on jeho otcom a on jeho otcom, až kým sa nakoniec
nedostaneme k prvotnej príčine na začiatku vekov. Tento druh série Tomáš
Akvinský označovaval ako podriadená *per accidents*, čo znamená, že
kauzálny vzťah medzi prvkami je vedľajší vzhľadom na aktualizácii
potenciálu tu a teraz. Napríklad moja činnosť nezávisí tu a teraz od
môjho otca alebo starého otca alebo pradeda, ktorí tu teraz nie sú a, z
kauzálneho hľadiska, sú irelevantní. To, čo Tomáš popiera - a ja ho nasledujem - je séria, v ktorej každý
prvok je tu a teraz závislý od vplyvu predchádzajúcej príčiny. Pretože v
tomto druhu série, usporiadanej *per se* v Tomášovej terminológii,
nekonečný regres jednoducho nemôže vysvetliť stav vecí, ktorý máme pred
sebou. Nedávno mi niekto poslal video, ktoré budilo dojem, že prezentuje
kozmologický argument Tomáša Akvinského pre Božiu existenciu. Keď
prezentátor začal, všimol som si pred ním zoradený rad domino kociek a
hneď som vedel, že ideme zlým smerom. Tomáš sa až tak nezaujímal o Boha,
ktorý mohol ale nemusel mať aktualizačný vplyv v dávnej minulosti;
zaujímal sa - a ja takisto - o Boha, v ktorom tu a teraz „žijeme, hýbeme
sa a sme“.

Druhá trvalá námietka znie takto. Aj keď pripustíme logickú koherenciu
demonštrácie, nie je dôvod usudzovať, že nezapríčinená príčina,
nekontingentný dôvod kontingentných udalostí, nemôže byť hmota ako taká,
prvotná energia alebo vesmír chápaný ako totalita. Kritik by mohol
povedať, že hoci vznikajú a zanikajú konkrétne veci a stavy, hmota –
matrica, z ktorej vychádzajú a do ktorej sa vracajú – zostáva večná,
nemenná a nepodmienená. Ale toto nemôže byť správne. Náš argument
predpokladá existenciu reality, ktorej samotnou podstatou je existovať a
teda ktorej bytie nie je poznačené žiadnym náznakom potenciálu. Ale
hmota ako taká alebo „energia“ je zvrchovane potenciálna, pretože nikdy
neexistuje v nejakom čistom nediferencovanom stave, ale len tak, ako ju
určuje tá alebo oná modalita. Kedykoľvek hovoríme o hmote alebo energii,
musíme špecifikovať jej rýchlosť, jej intenzitu, jej farbu, jej teplotu,
jej konfiguráciu, jej umiestnenie, atď. To nevyhnutne znamená, že bola
ovplyvnená príčinou alebo súborom príčin; v dôsledku toho to nemôže byť
skutočnosť, na ktorú ukazoval náš argument. Povedať, že proces hmoty
ovplyvňujúcej hmotu proste pokračuje donekonečna je nedostatočné,
pretože to jednoducho znovu zavádza problém nekonečného regresu.

Niektorí teoretici, ovplyvnení anomáliami obsiahnutými v kvantovom
pohľade na realitu sa domnievajú, že subatomárne častice vznikajú
neustále „z ničoho“, a preto nie je vôbec potrebné stanovovať príčiny
podmienených udalostí. Ale táto námietka je založená na jednoduchej
dvojzmyselnosti slova „nič“. Keď kvantoví fyzici hovoria „nič“, nemajú
na mysli čisté nebytie, čo je filozofický význam tohto termínu, ale skôr
plodné pole energie vyznačujúce sa rôznymi vlastnosťami a potenciálmi.
„Nič“ kvantových teoretikov je z filozofického hľadiska podmienený stav
vecí, a preto si vyžaduje vysvetlenie. V televíznej diskusii medzi
ateistom Richardom Dawkinsom a katolíckym biskupom z Austrálie došlo k
zábavnému, no výstižnému momentu. Keď Dawkins dlho hovoril o ničom, z
čoho údajne všetko pochádza, publikum sa začalo smiať. "Prečo sa
smejete?" spýtal sa Dawkins, vyzerajúc skutočne prekvapený. Na čo
katolícky biskup odpovedal: "No, myslím, že je trochu smiešne snažiť sa
definovať nič!"

Treťou hlavnou námietkou proti tomuto druhu argumentu je, že vedie iba k
abstraktnému metafyzickému princípu a nie k osobnému, vášnivému
Stvoriteľovi opísanému v Biblii. Iste, ani jeho najhorlivejší
zástancovia by netvrdili, že argument z kontingencie súcien poskytuje
adekvátny a už vôbec nie úplný obraz Boha. Niekoľkými logickými krokmi
však možno ľahko ukázať, že existuje hlboká kompatibilita medzi
nepodmieneným základom podmienenosti a Bohom Písma. Ako nepodmienený
zdroj podmienenej existencie je táto najvyššia realita celkom správne
opísaná ako Stvoriteľ všetkých vecí. Navyše, ako plne aktualizovaný,
nemôže byť poznačený hmotou, ktorá je vo svojej podstate radikálne
potenciálna. Keďže čas je meraním zmeny a keďže sa táto realita nemôže
meniť, správne sa opisuje ako večná alebo mimo času. Ako nepodmienený vo
svojom bytí musí byť navyše zbavený akejkoľvek existenciálnej
nedokonalosti. A keďže nedostatok mysle, vôle, slobody a osobnosti by
nevyhnutne znamenal nedokonalosť, musí mať všetky tieto vlastnosti.
Tento argument nám teda ukazuje na niekoho, kto je dokonalý,
inteligentný, aktívny, nehmotný, večný a Stvoriteľ všetkých konečných
vecí. Možno to nie je biblický Boh v každom detaile ale určite je tu
viac než rozumná podobnosť.

Chcel by som urobiť poslednú poznámku týkajúcu sa vzťahu medzi týmto
druhom demonštrácie a tým ako fungujú vedy. Občas začujete, že argument
z kontingencie je len zúfalým apelom na „boha medzier“. Kritici tým chcú
povedať, že prvou príčinou alebo nehybným hýbateľom zavádzajúco
označujeme nejakú medzeru v našom súčasnom vedeckom vysvetlení príčin
nejakého javu. Keď stále viac a viac rozumieme vesmíru a jeho dynamike,
zástancovia Boha jednoducho vždy urobia jeden krok nad rámec toho, čo
vieme, ukážu do temnoty a povedia: „Boh je zodpovedný“. Ako veda
napreduje, "Boh" trúbi na žalostný ústup, vždy o krok pred svetlom.

Ale toto je taký veľký nezmysel. Po prvé, realita odhalená dôkazom z
kontingentnosti súcien nemôže byť jedna z mnohých, pretože je to
nepodmienený akt bytia samotného. Preto ani v zásade nemôže fungovať ako
prvok v konvenčnom kauzálnom reťazci. Nemohla by zapadnúť do „medzery“ v
žiadnom systéme vysvetľovania. Keď sa vladár Napoleon opýtal kozmológa
La Place-a ako presne Boh funguje vo výskumníkovom modeli vesmíru,
dostal slávnu odpoveď: „Nepotrebujem túto hypotézu“. Ale všetko čo táto
slovná výmena odhalila je, že ani Napoleon, ani La Place zjavne
nerozumeli tomu, čo klasická katolícka filozofia myslí pod slovom „Boh“.
Akákoľvek realita, ktorá by mohla byť začlenená do rámca podmienených
príčin, nie je nepodmieneným zdrojom bytia samotného vesmíru. Hocaká
príčina - akokoľvek pôsobivá - medzi inými príčinami, nie je dôvodom,
prečo tu je niečo skôr ako nič. Ak by sa niekto spýtal, ako urobiť
čerešňový koláč, očakával by odpoveď v tomto zmysle: potrebuješ čerešne,
cesto, teplo rúry atď. Čo by nikdy nemal očakávať je takáto odpoveď:
potrebuješ čerešne, Boha, cesto, teplo pece atď., ako keby bol Boh jedna
z bežných vecí. Boh je totiž odpoveďou na úplne iný druh otázky - prečo
vôbec existujú čerešne, cesto a pece?

Druhým problémom námietky „boh medzier“ je, že spočíva na chybe v
kategórii. V miere, v ktorej je Boh chápaný ako vyplnenie medzier vo
vedeckej schéme vysvetlenia, dochádza k neporozumeniu, že demonštrácia
je metafyzická a nie fyzická. Ten, kto takúto argumentáciu rozvíja sa
pýta a odpovedá na kvalitatívne iný druh otázok než aké kladie vedec.
Pripomeňme si o čom sme diskutovali v prvej časti knihy ohľadom
Platónovej jaskyne. Metafyzik opustil jaskyňu – čiže pominuteľnú ríšu
toho, čo sa dá určiť pozorovaním a experimentovaním – a pátra po
štruktúrach bytia ako bytia. Tvrdenie o „bohu medzier“ je od tých, ktorí
bývajú v jaskyni; tí, ktorí z jaskyne vyšli, vidia inú dimenziu reality.

A to nás privádza k hlavnej téme tejto druhej časti knihy: otvorenie
mysle. Tvrdenie o existencii nepodmienenej príčiny podmienených udalostí
je úplne zlučiteľné s nespútaným vedeckým skúmaním. Nech už vedy odhalia
čokoľvek - dokonca siahajúce až k počiatku kozmu a k okrajom merateľného
vesmíru - patrí to do oblasti podmienenej existencie. Fyzici, chemici,
biológovia a astronómovia môžu opísať konečné, empiricky overiteľné
príčiny a stavy vecí tak dôkladne ako chcú ale nikdy nedosiahnu dimenziu
bytia, ktorú sme identifikovali ako nepodmienenú. Nie je to preto, že by
nepodmienené ležalo dočasne mimo ich dosahu ale preto, že je to
kvalitatívne mimo toho na čo sú vedecké metódy vhodné. Hoci ideologickí
materialisti chcú obmedziť poznanie na empirické a merateľné, ľudská
inteligencia tvrdošijne kladie otázky, ktoré presahujú rámec vied. Preto
filozofia a náboženstvo nepredstavujú obrátenie sa k poverám ale skôr
otváranie neúnavne sa tázajúcej mysle.

[^1]: buffered self

[^2]: argument from contingency

[^3]: principle of sufficient reason
