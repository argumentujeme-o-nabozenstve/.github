## Nasledujme príklad Tomáša Akvinského

KU KONCU prvej časti knihy by som chcel navrhnúť konkrétny model pre
racionálne, zdravé, verejné a plodné náboženské argumentovanie. Hoci by
to mohlo prekvapiť nespočetné množstvo ľudí, ktorí považujú moderný
rámec za najužitočnejší v tomto ohľade, vraciam sa späť do stredoveku a
k postave, ktorá je dnes väčšine občanov digitálneho sveta pravdepodobne
málo známa. Hovorím o Tomášovi Akvinskom. Tomáš bol podľa všeobecného
konsenzu najväčším z doktorov (učiteľov), ktorí prekvitali v
novozrodenom univerzitnom systéme Európy trinásteho storočia. V
kláštorných školách kresťanského sveta existoval bohatý intelektuálny
život už pred tým, ale začiatkom 13. storočia na miestach ako Neapol,
Padova, Oxford, Bologna a Paríž vznikli riadne univerzity, inštitúcie, v
ktorých sa pestovala celá škála akademických disciplín. Na rozdiel od
staromódnejších kláštorných škôl, ktoré nahradili, boli stredoveké
univerzity mestské a kozmopolitné a ponúkaný štýl myslenia bol ostrejší,
racionálnejší a skeptickejší. Pozrite sa na rozdiel medzi Anselmom z
Canterbury a Abelardom z Paríža, aby ste vnímali tú zmenu.

Akvinský sa stal *magisterom* (učiteľom alebo profesorom) teológie na
parížskej univerzite okolo roku 1250, keď nemal viac ako dvadsaťpäť
rokov, a rýchlo sa etabloval ako najšikovnejší intelektuálny bojovník
tej doby a miesta. Výraz „bojovník“ používam zámerne, pretože hlavným
vyučovacím prostriedkom na stredovekej univerzite nebola prednáška v
triede, ktorú poznáme, ale *quaestio disputata* (sporná otázka), čo bola
verejná diskusia, živá a niekedy búrlivá intelektuálna výmena medzi
učiteľmi a žiakmi. Učiteľ zvyčajne navrhol tému na zváženie – povedzme
Ježišovo božstvo alebo cnosti alebo Božia moc, a potom sa zhromaždil
zástup študentov, iných učiteľov a zainteresovaných okoloidúcich. Učiteľ
ponajprv zvážil námietky od publika („Ježiš nemôže byť božský, lebo
Písma neustále zdôrazňujú jeho ľudskosť“ alebo „Boh nemôže byť všemocný,
lebo sú isté veci, ktoré nedokáže“) a potom odpovedal, ako najlepšie
vedel v danom momente. Na druhý deň sa tá istá komunita znova zišla a
tentoraz učiteľ po zvážení všetkých námietok a vyjasnení vlastného
myslenia predniesol svoje konečné riešenie problému.

Uvedomujem si, že Tomášové písané texty môžu pôsobiť extrémne sucho, ale
musíme pripomenúť, že sú to literárne destilácie *quaestiones
disputatae*, tých energických, neviazaných rozhovorov. Ak sa pozrieme na
majstrovské dielo Akvinského, *Summa theologiae*, nájdeme záznamy o
stovkách a stovkách týchto stáročných diskusií. Možno prvá vec, ktorú si
čitateľ Akvinského všimne je práve rozsah a sloboda jeho mysle. Nielenže
kladie nespočetné množstvo otázok, ale zdá sa, že nič nie je zakázané,
čoho najlepším dôkazom je článok tri druhej otázky prvej časti Summy:
*"Utrum Deus sit?"* ("Či Boh existuje?"). Ak môže dominikánsky mních
položiť túto otázku, všetko je možné; nič nie je príliš nebezpečné na
to, aby sa o tom hovorilo. Po uvedení problému, má potom Tomáš sériu
námietok voči pozícii, ktorú nakoniec sám zaujme. V mnohých prípadoch
tieto námietky odrážajú skutočné otázky a protiargumenty, ktoré počul z
pléna počas *quaestiones disputatae*, ale pre naše účely je potrebné
zdôrazniť, že Tomáš tieto námietky vždy prezentuje v ich
najpresvedčivejšej forme, pričom ich často upraví aby boli výstižnejšie
a presvedčivejšie než ich formulovali ich obhajcovia.

Ako dôkaz tejto veľkorysosti poznamenajme, že počas osvietenstva
racionalistickí filozofi niekedy vzali Tomášove námietky a použili ich
na posilnenie svojich vlastných protináboženských pozícií! Ak chcete len
jeden príklad tohto rezolútneho odmietnutia zapojiť sa do argumentácie
pomocou slameného strašiaka [^1], zvážte Tomášovú zničujúco
presvedčivú formuláciu o neexistencii Boha pomocou argumentu zo zla: „Ak
by jeden z dvoch protikladov bol nekonečný, druhý by bol úplne zničený;
ale Boh sa nazýva nekonečné dobro. Preto, ak Boh existuje, nebude žiadne
zlo. Ale existuje zlo. Preto Boh neexistuje.“ Tomáś ponúka presvedčivú
odpoveď na túto námietku, ale stále to zostáva strašne dobrý argument.
Mohol by som navrhnúť, že naše dnešné náboženské diskusie by boli oveľa
plodnejšie, keby boli všetky strany ochotné formulovať postoje svojich
oponentov čo najviac rešpektujúco a presvedčivo?

Po vyjadrení námietok Tomáš ponúka svoje vlastné učiteľské riešenie veci
v takzvanom *Respondeo* (odpovedám). Trvám na tom, že stredoveká
intelektuálna konverzácia bola otvorená, neviazaná, ochotná prijať
akúkoľvek otázku a poznačená ráznym nesúhlasom; rozhodne sa však
nevyznačovala našou postmodernou váhavosťou, nekonečným odkladaním
nejakej definitívnej odpovedi na otázku. Zatiaľ čo dnes sa mnohí
obávajú, že intelektuálne rozhodnutie sa rovná vylúčeniu alebo urážke,
Tomáš vedel, čo vedel Chesterton: že otvorená myseľ je ako otvorené
ústa, ktoré sú určené na to, aby sa konečne zahryzli do niečoho pevného
a výživného. Intelektuálne rozhodnutie (z latinského *de-caedere*,
odrezať) je vždy trochu krvavá záležitosť, pretože to znamená, že
ostatné súperiace názory sú zamietnuté. Ale bez takéhoto rozuzlenia
každá konverzácia vyústi do ľahkovážnosti. Po upresnení svojej odpovede
sa Akvinský konečne vráti k pôvodným námietkam a vo svetle svojho
rozhodnutia na ne odpovie. Je pozoruhodné, že Tomášovou typickou
technikou je nájsť niečo správne v pozícii odporcu a použiť to na
poopravenie toho, čo je v nej bludné. Opäť prejavuje mimoriadnu
veľkorysosť mysle, keď zdôrazňuje pozitíva a skôr svojho oponenta
prehovára, než aby ho podpichoval.

Počas celého tohto procesu pri artikulácii námietok, pri formulovaní
*Respondeo* a pri odpovedi na námietky Tomáš čerpá z ohromujúceho
množstva zdrojov: samozrejme z Biblie a cirkevných otcov, ale aj z
klasických filozofov ako napr. Aristoteles, Platón a Cicero, zo
židovského učenca Mojžiša Maimonidesa a z islamských mysliteľov ako
Averroes, Avicenna a Avicebron. A na tieto postavy sa sústavne odvoláva
s najvyššou úctou, pričom Aristotela označuje jednoducho ako „filozofa“
a Maimonidesa označuje ako „rabína Mojžiša“. Je určite jasné, že Tomáš
Akvinský v niečom zásadne nesúhlasí so všetkými týmito partnermi; a
napriek tomu je viac než ochotný ich počúvať, zaoberať sa nimi a brať
ich argumenty vážne.

To, čo tomistická metóda vytvára, ak si môžem požičať jazyk našej doby,
je „bezpečný priestor“ pre náboženskú konverzáciu, ale bezpečný priestor
pre dospelých a nie pre bojazlivé deti. Vyznačuje sa skutočne širokým
myslením, hlbokým rešpektom, nastoľovaním akýchkoľvek otázok a zahrnutím
rôznych hlasov; ale je to miesto, kde sa hľadá a vyhlasuje pravda. Mohol
by som skromne navrhnúť, že by to nebol zlý model pre našu súčasnú
diskusiu o najvážnejších veciach?

[^1]: straw-man argumentation
