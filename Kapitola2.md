## Prekonanie scientizmu

DRUHOU HLAVNOU PREKÁŽKOU v tom aby sme sa dostali ku skutočnej
argumentácii o náboženských záležitostiach je scientizmus, ktorý by som
definoval ako redukciu všetkého poznania na vedeckú formu poznania.
Tento epistemologický redukcionizmus je dnes prebujnený, najmä medzi
mladšími ľuďmi, a je dosť ľahké pochopiť prečo. Spôsob poznania zrodený
z vedeckej metódy – pozorovať, merať, predpokladať, experimentovať,
vyvodzovať závery, overovať tieto závery opakovaným experimentom – sa
ukázal ako masívne úspešný. Zatiaľ čo abstraktnejšie filozofické pravdy
sa v praxi testujú pomerne ťažko, vedecké tvrdenia možno ľahko potvrdiť
alebo vyvrátiť. Navyše, technológie umožnené vedeckým pokrokom sú
bezprostredne užitočné pre ľudí na celom svete, keď prinášajú zdravie,
pohodlie a zábavu.

Zjavný úspech tohto prístupu viedol mnohých k záveru, že poznanie a
vedecké poznanie sú jednoducho zhodné, a že teda existuje binárna
možnosť medzi vedou a nezmyslom. Väčšinový názor medzi kultivovanou
elitou na Západe je, že vedecká revolúcia sedemnásteho a osemnásteho
storočia bola míľnikom medzi osvietenou modernou a zaostalou
pred-modernou, kde vládla náboženská povera. Vedecký sylogizmus
implicitne akceptovaný armádami mladých znie asi takto: jediná legitímna
forma poznania je vedecká; náboženské tvrdenia nie sú prezentované ako
výsledok vedeckého skúmania alebo analýzy; preto náboženstvo nie je
legitímna forma poznania. Praktickým výsledkom tohto uvažovania je, že
je zbytočné predkladať argumenty v súvislosti s náboženskou doktrínou.

Verzie scientizmu sú v západnom myslení prítomné po stáročia, ale naša
súčasná forma má jasné korene v logickom pozitivizme A.J. Ayera a jeho
ideologických spojencov z Viedenského krúžku z 20. a 30. rokov 20.
storočia. Títo teoretici obhajovali názor, že zmysluplnosť tvrdenia je
funkciou jeho overiteľnosti alebo aspoň vyvrátiteľnosti. To znamená, že
tvrdenie má zmysel vtedy a len vtedy, ak jeho pravdivosť alebo
nepravdivosť možno určiť empirickým pozorovaním. Tvrdenia, že päťsto
ľudí sa zúčastnilo na prednáške, ktorú som mal minulý mesiac, alebo že
Zem sa točí okolo Slnka, sú teda zmysluplné tvrdenia práve preto, že
pozorovanie ich môže buď potvrdiť, alebo vyvrátiť. Náboženské výroky,
ako napríklad „Boh existuje“, „Božia vôľa sa v tejto situácii
uskutočňuje“ alebo „duša bude žiť navždy“, však nie sú ani tak falošné
(hoci Ayer a jeho kolegovia si myslia, že sú falošné) ako nezmyselné, o
nič menej ako vyjadrenia pocitov a nádejí tých, ktorí ich artikulujú.
Človek by sa pri takýchto tvrdeniach mohol pousmievať alebo nesúhlasne
mračiť, ale nikdy by sa nesnažil o nich polemizovať.

A teraz, táto vedecká alebo pozitivistická metóda má veľa problémov, ale
najzákladnejším je, že celý program je založený priamo na protirečení.
Jeho princípom je, že jediné zmysluplné tvrdenia sú tie, ktoré možno
potvrdiť empirickým pozorovaním a experimentovaním; a predsa, práve
tento princíp nie je takýmto spôsobom potvrditeľný. Kde alebo ako sa dá
pozorovať alebo experimentálne overiť tvrdenie, že zmysluplnosť je
redukovateľná na to, čo možno pozorovať zmyslami? V skutočnosti
scientizmus sám nie je vedecký, ale skôr filozofický, pretože je to
racionálna intuícia týkajúca sa epistemologického rádu. V poriadku, ale
čo nemôžete spraviť prostredníctvom filozofického tvrdenia, je vylúčiť
ostatné filozofické tvrdenia z kategórie zmysluplnosti! Logický
pozitivizmus a jeho súčasný príbuzný scientizmus si režú konár, na
ktorom sedia; sú chytení do vlastnej pasce.<sup>[^1]</sup>

Druhým zásadným problémom tohto tvrdenia je, že odporuje prakticky
všeobecnému konsenzu, že skutočne existujú aj iné ako vedecké cesty k
poznaniu. Kto môže vážne pochybovať o tom, že filozofia, literatúra,
dráma, poézia, maliarstvo a mystika sú nielen povznášajúce a zábavné,
ale aj nositeľmi pravdy? Hamlet neposkytuje skutočný pohľad na ľudskú
psychológiu a motiváciu? Danteho Božská komédia nesprostredkuje žiadne
pravdy o politike, umení, hriechu alebo náboženskej túžbe? Pustá
zem<sup>[^2]</sup> nám nehovorí nič intelektuálne podstatné o ľudskom
srdci? Platónove dialógy nevrhajú skutočné svetlo na etiku,
spravodlivosť a dobrý život? Človek by musel byť extrémne predpojatý,
aby si to myslel.

Chcel by som chvíľu zostať pri príklade Platóna. Človek, ktorý v zásade
založil vedný odbor filozofie na Západe, pochopil, rovnako ako mnohí iní
mudrci a mystici z Východu i Západu, omamnú kvalitu zmyslovej
skúsenosťou. To, čo môžeme vidieť, dotknúť sa, ochutnať, počuť a priamo
zažiť, je tu tak bezprostredne a nepopierateľne, že nás môže úplne
dostať pod svoje kúzlo. Pozor, Platón si nemyslel, že zmyslový svet je
nereálny. Ale tušil, že existujú dimenzie reality, ktoré sú väčšie,
bohatšie a trvalejšie. A uvedomil si, že na to, aby človek získal
prístup do tejto sféry, musí prejsť istým druhom intelektuálneho a
duchovného výcviku, alebo aby som to povedal priamejšie, disciplínou,
vďaka ktorej sa človek odpúta od svojich fyzických a zmyslových záujmov.
Pierre Hadot poukázal na to, že Platón nenavrhoval ani tak doktrínu
(hoci z jeho spisov možno vydestilovať súbor učení), ale skôr bios alebo
celý spôsob života, niečo podobné mníšstvu. Slávne dialógy sú
literárnymi záznamami tohoto procesu.

Ústredným bodom Platónovej disciplíny bola konverzácia, kladenie otázok
a odpovedanie na ne, ktorej cieľom bolo priviesť všetkých účastníkov k
uvedomeniu si pretrvávajúcich vecí, ktoré ležia za a nad bezprostrednou
skúsenosťou. Literárny nástroj, ktorý najlepšie vystihuje toto postupné
osvietenie, je alegória jaskyne zo siedmej knihy Republiky. Každý, kto v
mal škole základy filozofie, si nepochybne pamätá hlavné body príbehu.
Skupina väzňov je pripútaná hlboko v jaskyni, putami prinútená čeliť
stene jaskyne, na ktorej sa mihajú tiene bábok, s ktorými manipulujú
ľudia, ktorých väzni nevidia. Jednému zo zajatcov sa podarí vyslobodiť.
Otočí sa a vidí mimoriadne substantívne predmety, ktoré sú zdrojom
dvojrozmerných tieňov, ktoré považoval za celok reality. Po čase sa
dostane za bábky a až k ústiu jaskyne. Keď sa odváži von, najprv ho
zaplaví jas slnečného svetla, ale keď sa jeho oči prispôsobia, vidí
ľudí, stromy, zvieratá a predmety, ktoré bábky v jaskyni, ako si
uvedomí, len napodobňujú. Nakoniec zachytí letmý pohľad na slnko, v
ktorého svetle tie skvostné veci vidí.

Tento pútavý malý príbeh, ktorý bol napodobňovaný počnúc Danteho Božskou
komédie, až po 451 stupňov Fahrenheita a Matrix, je popisom cesty hrdinu
od obmedzeného vedomia k neobmedzenému, od zaujatia bezprostredným až po
uvažovanie o večnom. Mihotavé tiene a nesubstantívne bábky predstavujú
svet zmyslového zážitku. To, čo existuje v priestore a čase – čo možno
overiť zmyslami – je nevyhnutne prchavé, pominuteľné. Rastliny,
zvieratá, ľudské bytosti, subatomárne častice a dokonca aj hviezdy a
planéty vznikajú a zanikajú. Filozoficky disciplinovaný rozhovor však
odhaľuje, že tieto pominuteľné skutočnosti sú podmienené formálnou
dimenziou bytia, reprezentovanou substantívnymi predmetmi a postavami
mimo jaskyne. Filozofické pátranie, dovedené až do konca, vedie k
poznaniu absolútneho zdroja, z ktorého pochádza aj formálna črta bytia –
totiž Dobro samotné – symbolizované ohromnou krásou slnka.

Je zrejmé, že vysvetlenie tohto procesu by ďaleko presahovalo rámec
tejto knihy a viedlo do plnej zložitosti Platónovej filozofie. Mohol by
som však naznačiť platónsky prístup pomocou jednoduchého príkladu. Keď
človek pochopí matematickú pravdu, napríklad že 2+3=5, vo veľmi reálnom
zmysle vstúpi do iného sveta. Ako už bolo spomenuté, všetko zo zmyslovej
skúsenosti je pominuteľné, a preto sú naše znalosti o tejto sfére
mimoriadne obmedzené, neisté a časovo podmienené. Je to naozaj ako
sledovať tiene mihajúce sa na stene. Ale dva a tri sa rovnajú piatim
kedykoľvek, kdekoľvek a v akomkoľvek možnom svete. Vidieť dve veci
spojené s tromi vecami tak, aby vytvorili konglomerát piatich, je niečo,
čo by dokázalo každé zviera; ale pochopiť princíp, že dva a tri je päť,
znamená vstúpiť do kvalitatívne vyššej sféry existencie a myslenia.
Bežnosť tejto skúsenosti, ktorú môže mať každý žiak prvého stupňa, by
nás nemala zaslepiť pred jej nesmiernym významom. Je to ako vyjsť z
jaskyne do svetla. A matematika je pre Platóna len prvým krokom na ceste
k správnemu filozofickému vnímaniu štrukturálnych prvkov reality.

Najznámejší Platónov žiak, Aristoteles, praktizoval dialogickú
disciplínu a dospel k týmto hlbším vnemom, hoci tento postup vyjadroval
prozaickejšie ako jeho učiteľ. Vo svojich zrelých spisoch Aristoteles
hovoril o troch stupňoch poznania: fyzike, matematike a metafyzike. Prvý
študuje hmotu v pohybe; druhý skúma číselné a geometrické abstrakcie; a
tretí sa pozerá na „bytie ako bytie“, teda na prvky, ktoré robia niečo
nielen materiálnym alebo mobilným, ale existujúcim. Aristoteles ani na
chvíľu nepohŕda fyzikou (v skutočnosti by sa dalo hodnoverne tvrdiť, že
je otcom tohto vedného odboru), ale trvá na tom, že myseľ siaha za
možnosti, ktoré fyzika má. Ako mladý muž zažil intoxikáciu pri úteku z
jaskyne a nemal záujem obmedzovať sa na ten úzky priestor.

To všetko ma privádza späť k scientizmu. Vážim si vedu a denne ťažím z
technológií, ktoré umožnila. Navyše, môj život bol doslova najmenej
dvakrát zachránený lekárskymi zásahmi, ktoré by boli pred nástupom
moderných fyzikálnych vied nemysliteľné. Ale aj tá najpokročilejšia,
najkomplexnejšia a v praxi prospešná veda je, platónsky povedané,
pohľadom na tiene na stene jaskyne. Je to skutočne užitočné a krásne
cvičenie mysle, ale je to koncentrácia na realitu na relatívne nízkej
úrovni intenzity. Málokedy súhlasím so známym ateistom Bertrandom
Russellom, ale vždy som rezonoval s jeho poznámkou, že matematika je
jednou z brán do mystiky a náboženstva. Hoci to myslel redukujúcim a
odmietavým spôsobom, potvrdil by som jej pravdivosť v platónskom zmysle:
pochopenie matematickej pravdy je prvým krokom z čistej zmyslovosti a
smerom k správne transcendentnému. Súčasný filozof Charles Taylor hovorí
o „uzatvorenom ja“<sup>[^3]</sup> ako o jednom zo znakov našej
sekulárnej, post-náboženskej kultúry. Myslí tým uzavretosť voči
akémukoľvek kontaktu s transcendentnom. Scientizmus je oficiálna
filozofia uzatvoreného ja. Prerazenie dier do tejto bariéry a vpustenie
svetla je predpríprava na skutočnú argumentáciu o náboženstve.

[^1]:  hoisted on their own petard

[^2]:  The Waste Land

[^3]:  buffered self
